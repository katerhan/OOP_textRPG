„Trochu se bojím,“ stiskla Vida dívce ruku.
„To já taky, ale je to vzrušující,“ usmála se trubadúra. „Měly bychom si ale přirozeně povídat. Takže co budeš vařit, až se dostaneš domů?“   
„Ale já přeci... ,“ chtěla namítnout, že všichni bydlí v hostinci, jenže jí došlo, jak Píšťalička svá slova myslela, „ale já přece dneska nevařím. Ty vaříš. Já myju nádobí.“
„To je pravda, zapomněla jsem,“ zazubila se, náhle čapla menší dívku za ruku a rozeběhla se. Za sebou okamžitě zaslechla několikery kroky.
Společně s rusalkou utíkala městem, dokud nezabočila do uličky. Na jejím konci je ale čekala vysoká zeď.
„Ale né!“ zvolala teatrálně Píšťalička. „Slepá ulička! Co si jen počneme!“ dodala a obrátila se k ústí. Tam stály dvě postavy. Oba byli muži a oba disponovali dlouhýma ušima a narudlou pokožkou.
„Rusalky?“ naklonila bardka hlavu na stranu.
„Ano, rusalky,“ přikývl jeden z nich, plešatý, a několika dlouhými kroky se přiblížili.
